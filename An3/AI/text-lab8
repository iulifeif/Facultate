Sisif – Fiul lui Eol şi al Enaretei, indicat frecvent cu patronimul Eolidul. S-a căsătorit cu Merope, una dintre fiicele
lui Atlas;a avut cu ea mai mulţi fii:Glaucos, Ornition sau Porfirion şi alţii.  O versiune a mitului îl prezintă drept
ginerele lui Autolicos şi soţul Anticleei, de la care a devenit tatăl lui Ulise;în consecinţă, Ulise este numit uneori Sisifidul.
Sisif trăia la Efira, în istmul Corint, tradiţia considerându-l fondatorul şi regele acestei cetăţi. Ca suveran, a favorizat
comerţul şi navigaţia şi a găsit modalitatea de a-şi îmbogăţi şi dezvolta cetatea, dar şi-a atras mânia zeilor din cauza
şireteniei lui ieşite din comun (Homer îl caracterizează drept „cel mai şiret muritor”) şi a înclinaţiei spre fraudă, cu
ajutorul cărora a reuşit să înşele până şi Moartea. O legendă celebră povestea că Sisif a reuşit, nu ni se spune cum, să
pună în lanţuri Moartea însăşi, care venise să-l ia:din acel moment pe pământ n-a mai murit nimeni, până când Ares a intervenit
personal, eliberând Moartea şi dându-i-l pe Sisif. Vicleanul erou a reuşit s-o învingă însă pentru a doua oară:a cerut,
ca ultimă dorinţă înainte de a coborî în infern, să-şi mai vadă o dată soţia, pe Merope, căreia i-a poruncit să nu mai
aducă nici o jertfă zeilor lumii de dincolo. În cele din urmă, Persefona, nemaisuportând această neaşteptată lipsă de
ofrande pe care o îndura de când Sisif se afla în infern, l-a lăsat să plece.
O altă legendă, la fel de celebră, povestea despre conflictul dintre Sisif şi Autolicos;acesta din urmă, tâlhar prin
excelenţă, putea transforma după bunul său plac tot ce atingea şi, la nevoie, putea să facă invizibil orice obiect.
Ducându-şi la păscut turmele pe lângă păşunile unde se aflau şi cele ale lui Sisif, nu a ezitat să-şi însuşească, puţin
câte puţin, oile acestuia, fără ca Sisif să-i poată dovedi vinovăţia.
Şiretenia lui Sisif l-a biruit însă până la urmă şi pe cel mai mare dintre hoţi:el a turnat plumb topit în copitele
animalelor sale, în aşa fel încât să formeze fraza:„M-a furat Autolicos”. Lăsând această amprentă, oile furate îl denunţau
automat pe vinovat. Autolicos a fost nevoit să se declare învins în faţa vicleniei lui Sisif. A consimţit chiar să i-o
dea de soţie pe fiica sa, Anticleea, căsătorie din care se va naşte, potrivit acestei versiuni, cel mai şiret dintre
toţi eroii:Ulise al lui Homer.
Deşi a triumfat de două ori asupra morţii, în cele din urmă Sisif n-a mai putut împiedica soarta:a murit şi el, bătrân,
slăbit de ani şi incapabil să mai opună rezistenţă Morţii, căreia, vlăguit, i-a cedat. În Hades a primit o pedeapsă devenită
proverbială:doar cu ajutorul mâinilor şi picioarelor trebuia să împingă un bolovan până în vârful unui munte;dar,
de fiecare dată când mai avea puţin până în vârf, pietroiul îi scăpa, rostogolindu-se la vale şi obligându-l să ia de la
capăt veşnica trudă, simbol al zadarnicei înverşunări a omului împotriva propriului destin.
